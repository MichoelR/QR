
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="includes\c.css" TYPE="text/css">
<title>Tetzaveh</title>
</head>
<body>
<div class='sefer'>
<h2 class='ivr'>שמות</h2>
<h3 class='ivr'>Parshas Tetzaveh</h3>
<div class='noshira'>
<span class='posuk'>
<span class='chapverse'>כז(כ)</span><span class='lvl_1 first'><span class='lvl_2'><span class='lvl_3'><span class='lvl_4'>וְאַתָּ֞ה</span> תְּצַוֶּ֣ה ׀ אֶת־בְּנֵ֣י יִשְׂרָאֵ֗ל</span>​<span class='lvl_3'><span class='lvl_4'>וְיִקְח֨וּ אֵלֶ֜יךָ</span> שֶׁ֣מֶן זַ֥יִת זָ֛ךְ</span> כָּתִ֖ית</span> לַמָּא֑וֹר</span>​<span class='lvl_1'><span class='lvl_2'>לְהַֽעֲלֹ֥ת נֵ֖ר</span> תָּמִֽיד׃</span>
</span>
<span class='posuk'>
<span class='chapverse'>כז(כא)</span><span class='lvl_1 first'><span class='lvl_2'><span class='lvl_3'><span class='lvl_4'>בְּאֹ֣הֶל מוֹעֵד֩ מִח֨וּץ לַפָּרֹ֜כֶת</span> אֲשֶׁ֣ר עַל־הָֽעֵדֻ֗ת</span>​<span class='lvl_3'>יַֽעֲרֹךְ֩ אֹת֨וֹ אַֽהֲרֹ֧ן וּבָנָ֛יו</span> מֵעֶ֥רֶב עַד־בֹּ֖קֶר</span> לִפְנֵ֣י יְהוָ֑ה</span>​<span class='lvl_1'><span class='lvl_2'><span class='lvl_3'>חֻקַּ֤ת עוֹלָם֙</span> לְדֹ֣רֹתָ֔ם</span>​<span class='lvl_2'>מֵאֵ֖ת</span> בְּנֵ֥י יִשְׂרָאֵֽל׃</span>        ס       
</span>
<span class='posuk'>
<span class='chapverse'>כח(א)</span><span class='lvl_1 first'><span class='lvl_2'><span class='lvl_3'><span class='lvl_4'>וְאַתָּ֡ה</span>​<span class='lvl_4'>הַקְרֵ֣ב אֵלֶיךָ֩ אֶת־אַֽהֲרֹ֨ן אָחִ֜יךָ</span> וְאֶת־בָּנָ֣יו אִתּ֗וֹ</span>​<span class='lvl_3'>מִתּ֛וֹךְ</span> בְּנֵ֥י יִשְׂרָאֵ֖ל</span> לְכַֽהֲנוֹ־לִ֑י</span>​<span class='lvl_1'><span class='lvl_2'>אַֽהֲרֹ֕ן</span>​<span class='lvl_2'><span class='lvl_3'>נָדָ֧ב וַֽאֲבִיה֛וּא</span> אֶלְעָזָ֥ר וְאִֽיתָמָ֖ר</span> בְּנֵ֥י אַֽהֲרֹֽן׃</span>
</span>
<span class='posuk'>
<span class='chapverse'>כח(ב)</span><span class='lvl_1 first'><span class='lvl_2'>וְעָשִׂ֥יתָ בִגְדֵי־קֹ֖דֶשׁ</span> לְאַֽהֲרֹ֣ן אָחִ֑יךָ</span>​<span class='lvl_1'><span class='lvl_2'>לְכָב֖וֹד</span> וּלְתִפְאָֽרֶת׃</span>
</span>
<span class='posuk'>
<span class='chapverse'>כח(ג)</span><span class='lvl_1 first'><span class='lvl_2'><span class='lvl_3'>וְאַתָּ֗ה</span>​<span class='lvl_3'>תְּדַבֵּר֙</span> אֶל־כָּל־חַכְמֵי־לֵ֔ב</span>​<span class='lvl_2'>אֲשֶׁ֥ר מִלֵּאתִ֖יו</span> ר֣וּחַ חָכְמָ֑ה</span>​<span class='lvl_1'><span class='lvl_2'><span class='lvl_3'><span class='lvl_4'>וְעָשׂ֞וּ</span> אֶת־בִּגְדֵ֧י אַֽהֲרֹ֛ן</span> לְקַדְּשׁ֖וֹ</span> לְכַֽהֲנוֹ־לִֽי׃</span>
</span>
<span class='posuk'>
<span class='chapverse'>כח(ד)</span><span class='lvl_1 first'><span class='lvl_2'><span class='lvl_3'><span class='lvl_4'>וְאֵ֨לֶּה הַבְּגָדִ֜ים</span> אֲשֶׁ֣ר יַֽעֲשׂ֗וּ</span>​<span class='lvl_3'>חֹ֤שֶׁן וְאֵפוֹד֙</span> וּמְעִ֔יל</span>​<span class='lvl_2'>וּכְתֹ֥נֶת תַּשְׁבֵּ֖ץ</span> מִצְנֶ֣פֶת וְאַבְנֵ֑ט</span>​<span class='lvl_1'><span class='lvl_2'><span class='lvl_3'><span class='lvl_4'>וְעָשׂ֨וּ בִגְדֵי־קֹ֜דֶשׁ</span> לְאַֽהֲרֹ֥ן אָחִ֛יךָ</span> וּלְבָנָ֖יו</span> לְכַֽהֲנוֹ־לִֽי׃</span>
</span>
<span class='posuk'>
<span class='chapverse'>כח(ה)</span><span class='lvl_1 first'><span class='lvl_2'><span class='lvl_3'>וְהֵם֙</span> יִקְח֣וּ אֶת־הַזָּהָ֔ב</span>​<span class='lvl_2'>וְאֶת־הַתְּכֵ֖לֶת</span> וְאֶת־הָֽאַרְגָּמָ֑ן</span>​<span class='lvl_1'><span class='lvl_2'>וְאֶת־תּוֹלַ֥עַת הַשָּׁנִ֖י</span> וְאֶת־הַשֵּֽׁשׁ׃</span>        פ<br/>
</span>
<span class='posuk'>
<span class='chapverse'>כח(ו)</span><span class='lvl_1 first'><span class='lvl_2'>וְעָשׂ֖וּ</span> אֶת־הָֽאֵפֹ֑ד</span>​<span class='lvl_1'><span class='lvl_2'><span class='lvl_3'><span class='lvl_4'>זָ֠הָב</span>​<span class='lvl_4'>תְּכֵ֨לֶת וְאַרְגָּמָ֜ן</span> תּוֹלַ֧עַת שָׁנִ֛י</span> וְשֵׁ֥שׁ מָשְׁזָ֖ר</span> מַֽעֲשֵׂ֥ה חֹשֵֽׁב׃</span>
</span>
<span class='posuk'>
<span class='chapverse'>כח(ז)</span><span class='lvl_1 first'><span class='lvl_2'><span class='lvl_3'>שְׁתֵּ֧י כְתֵפֹ֣ת חֹֽבְרֹ֗ת</span>​<span class='lvl_3'>יִֽהְיֶה־לּ֛וֹ</span> אֶל־שְׁנֵ֥י קְצוֹתָ֖יו</span> וְחֻבָּֽר׃</span>
</span>
<span class='posuk'>
<span class='chapverse'>כח(ח)</span><span class='lvl_1 first'><span class='lvl_2'><span class='lvl_3'>וְחֵ֤שֶׁב אֲפֻדָּתוֹ֙</span> אֲשֶׁ֣ר עָלָ֔יו</span>​<span class='lvl_2'>כְּמַֽעֲשֵׂ֖הוּ</span> מִמֶּ֣נּוּ יִֽהְיֶ֑ה</span>​<span class='lvl_1'><span class='lvl_2'><span class='lvl_3'>זָהָ֗ב</span>​<span class='lvl_3'>תְּכֵ֧לֶת וְאַרְגָּמָ֛ן</span> וְתוֹלַ֥עַת שָׁנִ֖י</span> וְשֵׁ֥שׁ מָשְׁזָֽר׃</span>
</span>
<span class='posuk'>
<span class='chapverse'>כח(ט)</span><span class='lvl_1 first'><span class='lvl_2'>וְלָ֣קַחְתָּ֔</span>​<span class='lvl_2'>אֶת־שְׁתֵּ֖י</span> אַבְנֵי־שֹׁ֑הַם</span>​<span class='lvl_1'><span class='lvl_2'>וּפִתַּחְתָּ֣ עֲלֵיהֶ֔ם</span>​<span class='lvl_2'>שְׁמ֖וֹת</span> בְּנֵ֥י יִשְׂרָאֵֽל׃</span>
</span>
<span class='posuk'>
<span class='chapverse'>כח(י)</span><span class='lvl_1 first'><span class='lvl_2'><span class='lvl_3'>שִׁשָּׁה֙</span> מִשְּׁמֹתָ֔ם</span>​<span class='lvl_2'>עַ֖ל</span> הָאֶ֣בֶן הָֽאֶחָ֑ת</span>​<span class='lvl_1'><span class='lvl_2'><span class='lvl_3'><span class='lvl_4'>וְאֶת־שְׁמ֞וֹת</span> הַשִּׁשָּׁ֧ה הַנּֽוֹתָרִ֛ים</span> עַל־הָאֶ֥בֶן הַשֵּׁנִ֖ית</span> כְּתֽוֹלְדֹתָֽם׃</span>
</span>
<span class='posuk'>
<span class='chapverse'>כח(יא)</span><span class='lvl_1 first'><span class='lvl_2'><span class='lvl_3'>מַֽעֲשֵׂ֣ה חָרַשׁ֘</span> אֶבֶן֒</span>​<span class='lvl_2'><span class='lvl_3'>פִּתּוּחֵ֣י חֹתָ֗ם</span>​<span class='lvl_3'>תְּפַתַּח֙</span> אֶת־שְׁתֵּ֣י הָֽאֲבָנִ֔ים</span>​<span class='lvl_2'>עַל־שְׁמֹ֖ת</span> בְּנֵ֣י יִשְׂרָאֵ֑ל</span>​<span class='lvl_1'><span class='lvl_2'><span class='lvl_3'>מֻֽסַבֹּ֛ת</span> מִשְׁבְּצ֥וֹת זָהָ֖ב</span> תַּֽעֲשֶׂ֥ה אֹתָֽם׃</span>
</span>
<span class='posuk'>
<span class='chapverse'>כח(יב)</span><span class='lvl_1 first'><span class='lvl_2'><span class='lvl_3'><span class='lvl_4'>וְשַׂמְתָּ֞</span> אֶת־שְׁתֵּ֣י הָֽאֲבָנִ֗ים</span>​<span class='lvl_3'>עַ֚ל</span> כִּתְפֹ֣ת הָֽאֵפֹ֔ד</span>​<span class='lvl_2'>אַבְנֵ֥י זִכָּרֹ֖ן</span> לִבְנֵ֣י יִשְׂרָאֵ֑ל</span>​<span class='lvl_1'><span class='lvl_2'><span class='lvl_3'><span class='lvl_4'>וְנָשָׂא֩ אַֽהֲרֹ֨ן אֶת־שְׁמוֹתָ֜ם</span> לִפְנֵ֧י יְהוָ֛ה</span> עַל־שְׁתֵּ֥י כְתֵפָ֖יו</span> לְזִכָּרֹֽן׃</span>        ס       
</span>
<span class='posuk'>
<span class='chapverse'>כח(יג)</span><span class='lvl_1 first'><span class='lvl_2'>וְעָשִׂ֥יתָ מִשְׁבְּצֹ֖ת</span> זָהָֽב׃</span>
</span>
<span class='posuk'>
<span class='chapverse'>כח(יד)</span><span class='lvl_1 first'><span class='lvl_2'><span class='lvl_3'>וּשְׁתֵּ֤י שַׁרְשְׁרֹת֙</span> זָהָ֣ב טָה֔וֹר</span>​<span class='lvl_2'><span class='lvl_3'>מִגְבָּלֹ֛ת</span> תַּֽעֲשֶׂ֥ה אֹתָ֖ם</span> מַֽעֲשֵׂ֣ה עֲבֹ֑ת</span>​<span class='lvl_1'><span class='lvl_2'><span class='lvl_3'>וְנָֽתַתָּ֛ה</span> אֶת־שַׁרְשְׁרֹ֥ת הָֽעֲבֹתֹ֖ת</span> עַל־הַֽמִּשְׁבְּצֹֽת׃</span>        ס       
</span>
<span class='posuk'>
<span class='chapverse'>כח(טו)</span><span class='lvl_1 first'><span class='lvl_2'><span class='lvl_3'><span class='lvl_4'>וְעָשִׂ֜יתָ</span> חֹ֤שֶׁן מִשְׁפָּט֙</span> מַֽעֲשֵׂ֣ה חֹשֵׁ֔ב</span>​<span class='lvl_2'>כְּמַֽעֲשֵׂ֥ה אֵפֹ֖ד</span> תַּֽעֲשֶׂ֑נּוּ</span>​<span class='lvl_1'><span class='lvl_2'><span class='lvl_3'><span class='lvl_4'>זָ֠הָב</span>​<span class='lvl_4'>תְּכֵ֨לֶת וְאַרְגָּמָ֜ן</span> וְתוֹלַ֧עַת שָׁנִ֛י</span> וְשֵׁ֥שׁ מָשְׁזָ֖ר</span> תַּֽעֲשֶׂ֥ה אֹתֽוֹ׃</span>
</span>
<span class='posuk'>
<span class='chapverse'>כח(טז)</span><span class='lvl_1 first'><span class='lvl_2'>רָב֥וּעַ יִֽהְיֶ֖ה</span> כָּפ֑וּל</span>​<span class='lvl_1'><span class='lvl_2'>זֶ֥רֶת אָרְכּ֖וֹ</span> וְזֶ֥רֶת רָחְבּֽוֹ׃</span>
</span>
<span class='posuk'>
<span class='chapverse'>כח(יז)</span><span class='lvl_1 first'><span class='lvl_2'><span class='lvl_3'>וּמִלֵּאתָ֥ בוֹ֙</span> מִלֻּ֣אַת אֶ֔בֶן</span>​<span class='lvl_2'>אַרְבָּעָ֖ה</span> טוּרִ֣ים אָ֑בֶן</span>​<span class='lvl_1'><span class='lvl_2'><span class='lvl_3'>ט֗וּר</span>​<span class='lvl_3'>אֹ֤דֶם פִּטְדָה֙</span> וּבָרֶ֔קֶת</span>​<span class='lvl_2'>הַטּ֖וּר</span> הָֽאֶחָֽד׃</span>
</span>
<span class='posuk'>
<span class='chapverse'>כח(יח)</span><span class='lvl_1 first'><span class='lvl_2'>וְהַטּ֖וּר</span> הַשֵּׁנִ֑י</span>​<span class='lvl_1'><span class='lvl_2'>נֹ֥פֶךְ סַפִּ֖יר</span> וְיָֽהֲלֹֽם׃</span>
</span>
<span class='posuk'>
<span class='chapverse'>כח(יט)</span><span class='lvl_1 first'><span class='lvl_2'>וְהַטּ֖וּר</span> הַשְּׁלִישִׁ֑י</span>​<span class='lvl_1'><span class='lvl_2'>לֶ֥שֶׁם שְׁב֖וֹ</span> וְאַחְלָֽמָה׃</span>
</span>
<span class='posuk'>
<span class='chapverse'>כח(כ)</span><span class='lvl_1 first'><span class='lvl_2'><span class='lvl_3'>וְהַטּוּר֙</span> הָֽרְבִיעִ֔י</span>​<span class='lvl_2'>תַּרְשִׁ֥ישׁ וְשֹׁ֖הַם</span> וְיָֽשְׁפֵ֑ה</span>​<span class='lvl_1'><span class='lvl_2'><span class='lvl_3'>מְשֻׁבָּצִ֥ים זָהָ֛ב</span> יִֽהְי֖וּ</span> בְּמִלּֽוּאֹתָֽם׃</span>
</span>
<span class='posuk'>
<span class='chapverse'>כח(כא)</span><span class='lvl_1 first'><span class='lvl_2'><span class='lvl_3'><span class='lvl_4'>וְ֠הָֽאֲבָנִים</span>​<span class='lvl_4'>תִּֽהְיֶ֜יןָ</span> עַל־שְׁמֹ֧ת בְּנֵֽי־יִשְׂרָאֵ֛ל</span> שְׁתֵּ֥ים עֶשְׂרֵ֖ה</span> עַל־שְׁמֹתָ֑ם</span>​<span class='lvl_1'><span class='lvl_2'><span class='lvl_3'>פִּתּוּחֵ֤י חוֹתָם֙</span> אִ֣ישׁ עַל־שְׁמ֔וֹ</span>​<span class='lvl_2'>תִּֽהְיֶ֕יןָ</span>​<span class='lvl_2'>לִשְׁנֵ֥י עָשָׂ֖ר</span> שָֽׁבֶט׃</span>
</span>
<span class='posuk'>
<span class='chapverse'>כח(כב)</span><span class='lvl_1 first'><span class='lvl_2'><span class='lvl_3'>וְעָשִׂ֧יתָ עַל־הַחֹ֛שֶׁן</span> שַֽׁרְשֹׁ֥ת גַּבְלֻ֖ת</span> מַֽעֲשֵׂ֣ה עֲבֹ֑ת</span>​<span class='lvl_1'><span class='lvl_2'>זָהָ֖ב</span> טָהֽוֹר׃</span>
</span>
<span class='posuk'>
<span class='chapverse'>כח(כג)</span><span class='lvl_1 first'><span class='lvl_2'><span class='lvl_3'>וְעָשִׂ֨יתָ֙</span> עַל־הַחֹ֔שֶׁן</span>​<span class='lvl_2'>שְׁתֵּ֖י</span> טַבְּע֣וֹת זָהָ֑ב</span>​<span class='lvl_1'><span class='lvl_2'><span class='lvl_3'>וְנָֽתַתָּ֗</span>​<span class='lvl_3'>אֶת־שְׁתֵּי֙</span> הַטַּבָּע֔וֹת</span>​<span class='lvl_2'>עַל־שְׁנֵ֖י</span> קְצ֥וֹת הַחֹֽשֶׁן׃</span>
</span>
<span class='posuk'>
<span class='chapverse'>כח(כד)</span><span class='lvl_1 first'><span class='lvl_2'><span class='lvl_3'>וְנָֽתַתָּ֗ה</span>​<span class='lvl_3'>אֶת־שְׁתֵּי֙</span> עֲבֹתֹ֣ת הַזָּהָ֔ב</span>​<span class='lvl_2'>עַל־שְׁתֵּ֖י</span> הַטַּבָּעֹ֑ת</span>​<span class='lvl_1'><span class='lvl_2'>אֶל־קְצ֖וֹת</span> הַחֹֽשֶׁן׃</span>
</span>
<span class='posuk'>
<span class='chapverse'>כח(כה)</span><span class='lvl_1 first'><span class='lvl_2'><span class='lvl_3'>וְאֵ֨ת שְׁתֵּ֤י קְצוֹת֙</span> שְׁתֵּ֣י הָֽעֲבֹתֹ֔ת</span>​<span class='lvl_2'>תִּתֵּ֖ן</span> עַל־שְׁתֵּ֣י הַֽמִּשְׁבְּצ֑וֹת</span>​<span class='lvl_1'><span class='lvl_2'><span class='lvl_3'>וְנָֽתַתָּ֛ה</span> עַל־כִּתְפ֥וֹת הָֽאֵפֹ֖ד</span> אֶל־מ֥וּל פָּנָֽיו׃</span>
</span>
<span class='posuk'>
<span class='chapverse'>כח(כו)</span><span class='lvl_1 first'><span class='lvl_2'><span class='lvl_3'>וְעָשִׂ֗יתָ</span>​<span class='lvl_3'>שְׁתֵּי֙</span> טַבְּע֣וֹת זָהָ֔ב</span>​<span class='lvl_2'>וְשַׂמְתָּ֣ אֹתָ֔ם</span>​<span class='lvl_2'>עַל־שְׁנֵ֖י</span> קְצ֣וֹת הַחֹ֑שֶׁן</span>​<span class='lvl_1'><span class='lvl_2'>עַל־שְׂפָת֕וֹ</span>​<span class='lvl_2'><span class='lvl_3'>אֲשֶׁ֛ר</span> אֶל־עֵ֥בֶר הָֽאֵפֹ֖ד</span> בָּֽיְתָה׃</span>
</span>
<span class='posuk'>
<span class='chapverse'>כח(כז)</span><span class='lvl_1 first'><span class='lvl_2'><span class='lvl_3'>וְעָשִׂיתָ֘</span> שְׁתֵּ֣י טַבְּע֣וֹת זָהָב֒</span>​<span class='lvl_2'><span class='lvl_3'><span class='lvl_4'>וְנָֽתַתָּ֣ה אֹתָ֡ם</span> עַל־שְׁתֵּי֩ כִתְפ֨וֹת הָֽאֵפ֤וֹד מִלְּמַ֨טָּה֙</span> מִמּ֣וּל פָּנָ֔יו</span>​<span class='lvl_2'>לְעֻמַּ֖ת</span> מַחְבַּרְתּ֑וֹ</span>​<span class='lvl_1'><span class='lvl_2'>מִמַּ֕עַל</span>​<span class='lvl_2'>לְחֵ֖שֶׁב</span> הָֽאֵפֽוֹד׃</span>
</span>
<span class='posuk'>
<span class='chapverse'>כח(כח)</span><span class='lvl_1 first'><span class='lvl_2'><span class='lvl_3'><span class='lvl_4'>וְיִרְכְּס֣וּ אֶת־הַ֠חֹשֶׁן</span>​<span class='lvl_4'>מִֽטַּבְּעֹתָ֞ו</span> אֶל־טַבְּעֹ֤ת הָֽאֵפוֹד֙</span> בִּפְתִ֣יל תְּכֵ֔לֶת</span>​<span class='lvl_2'>לִֽהְי֖וֹת</span> עַל־חֵ֣שֶׁב הָֽאֵפ֑וֹד</span>​<span class='lvl_1'><span class='lvl_2'>וְלֹֽא־יִזַּ֣ח הַחֹ֔שֶׁן</span>​<span class='lvl_2'>מֵעַ֖ל</span> הָֽאֵפֽוֹד׃</span>
</span>
<span class='posuk'>
<span class='chapverse'>כח(כט)</span><span class='lvl_1 first'><span class='lvl_2'><span class='lvl_3'><span class='lvl_4'>וְנָשָׂ֣א אַֽ֠הֲרֹן</span>​<span class='lvl_4'>אֶת־שְׁמ֨וֹת בְּנֵֽי־יִשְׂרָאֵ֜ל</span> בְּחֹ֧שֶׁן הַמִּשְׁפָּ֛ט</span> עַל־לִבּ֖וֹ</span> בְּבֹא֣וֹ אֶל־הַקֹּ֑דֶשׁ</span>​<span class='lvl_1'><span class='lvl_2'>לְזִכָּרֹ֥ן לִפְנֵֽי־יְהוָ֖ה</span> תָּמִֽיד׃</span>
</span>
<span class='posuk'>
<span class='chapverse'>כח(ל)</span><span class='lvl_1 first'><span class='lvl_2'><span class='lvl_3'><span class='lvl_4'>וְנָֽתַתָּ֞</span> אֶל־חֹ֣שֶׁן הַמִּשְׁפָּ֗ט</span>​<span class='lvl_3'>אֶת־הָֽאוּרִים֙</span> וְאֶת־הַתֻּמִּ֔ים</span>​<span class='lvl_2'><span class='lvl_3'>וְהָיוּ֙</span> עַל־לֵ֣ב אַֽהֲרֹ֔ן</span>​<span class='lvl_2'>בְּבֹא֖וֹ</span> לִפְנֵ֣י יְהוָ֑ה</span>​<span class='lvl_1'><span class='lvl_2'><span class='lvl_3'><span class='lvl_4'>וְנָשָׂ֣א אַֽ֠הֲרֹן</span> אֶת־מִשְׁפַּ֨ט בְּנֵֽי־יִשְׂרָאֵ֧ל עַל־לִבּ֛וֹ</span> לִפְנֵ֥י יְהוָ֖ה</span> תָּמִֽיד׃</span>        ס       
</span>
<span class='posuk'>
<span class='chapverse'>כח(לא)</span><span class='lvl_1 first'><span class='lvl_2'><span class='lvl_3'>וְעָשִׂ֛יתָ</span> אֶת־מְעִ֥יל הָֽאֵפ֖וֹד</span> כְּלִ֥יל תְּכֵֽלֶת׃</span>
</span>
<span class='posuk'>
<span class='chapverse'>כח(לב)</span><span class='lvl_1 first'><span class='lvl_2'>וְהָיָ֥ה פִֽי־רֹאשׁ֖וֹ</span> בְּתוֹכ֑וֹ</span>​<span class='lvl_1'><span class='lvl_2'><span class='lvl_3'><span class='lvl_4'>שָׂפָ֡ה</span>​<span class='lvl_4'>יִֽהְיֶה֩ לְפִ֨יו סָבִ֜יב</span> מַֽעֲשֵׂ֣ה אֹרֵ֗ג</span>​<span class='lvl_3'>כְּפִ֥י תַחְרָ֛א</span> יִֽהְיֶה־לּ֖וֹ</span> לֹ֥א יִקָּרֵֽעַ׃</span>
</span>
<span class='posuk'>
<span class='chapverse'>כח(לג)</span><span class='lvl_1 first'><span class='lvl_2'><span class='lvl_3'>וְעָשִׂ֣יתָ עַל־שׁוּלָ֗יו</span>​<span class='lvl_3'>רִמֹּנֵי֙</span>​<span class='lvl_3'>תְּכֵ֤לֶת וְאַרְגָּמָן֙</span> וְתוֹלַ֣עַת שָׁנִ֔י</span>​<span class='lvl_2'>עַל־שׁוּלָ֖יו</span> סָבִ֑יב</span>​<span class='lvl_1'><span class='lvl_2'><span class='lvl_3'>וּפַֽעֲמֹנֵ֥י זָהָ֛ב</span> בְּתוֹכָ֖ם</span> סָבִֽיב׃</span>
</span>
<span class='posuk'>
<span class='chapverse'>כח(לד)</span><span class='lvl_1 first'><span class='lvl_2'><span class='lvl_3'>פַּֽעֲמֹ֤ן זָהָב֙</span> וְרִמּ֔וֹן</span>​<span class='lvl_2'>פַּֽעֲמֹ֥ן זָהָ֖ב</span> וְרִמּ֑וֹן</span>​<span class='lvl_1'><span class='lvl_2'>עַל־שׁוּלֵ֥י הַמְּעִ֖יל</span> סָבִֽיב׃</span>
</span>
<span class='posuk'>
<span class='chapverse'>כח(לה)</span><span class='lvl_1 first'><span class='lvl_2'>וְהָיָ֥ה עַֽל־אַהֲרֹ֖ן</span> לְשָׁרֵ֑ת</span>​<span class='lvl_1'><span class='lvl_2'><span class='lvl_3'><span class='lvl_4'>וְנִשְׁמַ֣ע ק֠וֹלוֹ</span>​<span class='lvl_4'>בְּבֹא֨וֹ אֶל־הַקֹּ֜דֶשׁ</span> לִפְנֵ֧י יְהוָ֛ה</span> וּבְצֵאת֖וֹ</span> וְלֹ֥א יָמֽוּת׃</span>        ס       
</span>
<span class='posuk'>
<span class='chapverse'>כח(לו)</span><span class='lvl_1 first'><span class='lvl_2'>וְעָשִׂ֥יתָ צִּ֖יץ</span> זָהָ֣ב טָה֑וֹר</span>​<span class='lvl_1'><span class='lvl_2'><span class='lvl_3'>וּפִתַּחְתָּ֤ עָלָיו֙</span> פִּתּוּחֵ֣י חֹתָ֔ם</span>​<span class='lvl_2'>קֹ֖דֶשׁ</span> לַֽיהוָֽה׃</span>
</span>
<span class='posuk'>
<span class='chapverse'>כח(לז)</span><span class='lvl_1 first'><span class='lvl_2'><span class='lvl_3'>וְשַׂמְתָּ֤ אֹתוֹ֙</span> עַל־פְּתִ֣יל תְּכֵ֔לֶת</span>​<span class='lvl_2'>וְהָיָ֖ה</span> עַל־הַמִּצְנָ֑פֶת</span>​<span class='lvl_1'><span class='lvl_2'>אֶל־מ֥וּל פְּנֵֽי־הַמִּצְנֶ֖פֶת</span> יִֽהְיֶֽה׃</span>
</span>
<span class='posuk'>
<span class='chapverse'>כח(לח)</span><span class='lvl_1 first'><span class='lvl_2'><span class='lvl_3'>וְהָיָה֘</span> עַל־מֵ֣צַח אַֽהֲרֹן֒</span>​<span class='lvl_2'><span class='lvl_3'><span class='lvl_4'>וְנָשָׂ֨א אַֽהֲרֹ֜ן</span> אֶת־עֲו֣‍ֹן הַקֳּדָשִׁ֗ים</span>​<span class='lvl_3'>אֲשֶׁ֤ר יַקְדִּ֨ישׁוּ֙</span> בְּנֵ֣י יִשְׂרָאֵ֔ל</span>​<span class='lvl_2'>לְכָֽל־מַתְּנֹ֖ת</span> קָדְשֵׁיהֶ֑ם</span>​<span class='lvl_1'><span class='lvl_2'><span class='lvl_3'>וְהָיָ֤ה עַל־מִצְחוֹ֙</span> תָּמִ֔יד</span>​<span class='lvl_2'>לְרָצ֥וֹן לָהֶ֖ם</span> לִפְנֵ֥י יְהוָֽה׃</span>
</span>
<span class='posuk'>
<span class='chapverse'>כח(לט)</span><span class='lvl_1 first'><span class='lvl_2'><span class='lvl_3'>וְשִׁבַּצְתָּ֙</span> הַכְּתֹ֣נֶת שֵׁ֔שׁ</span>​<span class='lvl_2'>וְעָשִׂ֖יתָ</span> מִצְנֶ֣פֶת שֵׁ֑שׁ</span>​<span class='lvl_1'><span class='lvl_2'>וְאַבְנֵ֥ט תַּֽעֲשֶׂ֖ה</span> מַֽעֲשֵׂ֥ה רֹקֵֽם׃</span>
</span>
<span class='posuk'>
<span class='chapverse'>כח(מ)</span><span class='lvl_1 first'><span class='lvl_2'><span class='lvl_3'>וְלִבְנֵ֤י אַֽהֲרֹן֙</span> תַּֽעֲשֶׂ֣ה כֻתֳּנֹ֔ת</span>​<span class='lvl_2'>וְעָשִׂ֥יתָ לָהֶ֖ם</span> אַבְנֵטִ֑ים</span>​<span class='lvl_1'><span class='lvl_2'><span class='lvl_3'>וּמִגְבָּעוֹת֙</span> תַּֽעֲשֶׂ֣ה לָהֶ֔ם</span>​<span class='lvl_2'>לְכָב֖וֹד</span> וּלְתִפְאָֽרֶת׃</span>
</span>
<span class='posuk'>
<span class='chapverse'>כח(מא)</span><span class='lvl_1 first'><span class='lvl_2'><span class='lvl_3'>וְהִלְבַּשְׁתָּ֤ אֹתָם֙</span> אֶת־אַֽהֲרֹ֣ן אָחִ֔יךָ</span>​<span class='lvl_2'>וְאֶת־בָּנָ֖יו</span> אִתּ֑וֹ</span>​<span class='lvl_1'><span class='lvl_2'><span class='lvl_3'><span class='lvl_4'>וּמָֽשַׁחְתָּ֨ אֹתָ֜ם</span> וּמִלֵּאתָ֧ אֶת־יָדָ֛ם</span> וְקִדַּשְׁתָּ֥ אֹתָ֖ם</span> וְכִֽהֲנ֥וּ לִֽי׃</span>
</span>
<span class='posuk'>
<span class='chapverse'>כח(מב)</span><span class='lvl_1 first'><span class='lvl_2'><span class='lvl_3'>וַֽעֲשֵׂ֤ה לָהֶם֙</span> מִכְנְסֵי־בָ֔ד</span>​<span class='lvl_2'>לְכַסּ֖וֹת</span> בְּשַׂ֣ר עֶרְוָ֑ה</span>​<span class='lvl_1'><span class='lvl_2'>מִמָּתְנַ֥יִם וְעַד־יְרֵכַ֖יִם</span> יִֽהְיֽוּ׃</span>
</span>
<span class='posuk'>
<span class='chapverse'>כח(מג)</span><span class='lvl_1 first'><span class='lvl_2'><span class='lvl_3'><span class='lvl_4'>וְהָיוּ֩ עַל־אַֽהֲרֹ֨ן וְעַל־בָּנָ֜יו</span> בְּבֹאָ֣ם ׀ אֶל־אֹ֣הֶל מוֹעֵ֗ד</span>​<span class='lvl_3'>א֣וֹ בְגִשְׁתָּ֤ם אֶל־הַמִּזְבֵּ֨חַ֙</span> לְשָׁרֵ֣ת בַּקֹּ֔דֶשׁ</span>​<span class='lvl_2'>וְלֹֽא־יִשְׂא֥וּ עָו֖‍ֹן</span> וָמֵ֑תוּ</span>​<span class='lvl_1'><span class='lvl_2'><span class='lvl_3'>חֻקַּ֥ת עוֹלָ֛ם</span> ל֖וֹ</span> וּלְזַרְע֥וֹ אַֽחֲרָֽיו׃</span>        ס       
</span>
<span class='posuk'>
<span class='chapverse'>כט(א)</span><span class='lvl_1 first'><span class='lvl_2'><span class='lvl_3'><span class='lvl_4'>וְזֶ֨ה הַדָּבָ֜ר</span> אֲשֶֽׁר־תַּעֲשֶׂ֥ה לָהֶ֛ם</span> לְקַדֵּ֥שׁ אֹתָ֖ם</span> לְכַהֵ֣ן לִ֑י</span>​<span class='lvl_1'><span class='lvl_2'><span class='lvl_3'><span class='lvl_4'>לְ֠קַח</span> פַּ֣ר אֶחָ֧ד בֶּן־בָּקָ֛ר</span> וְאֵילִ֥ם שְׁנַ֖יִם</span> תְּמִימִֽם׃</span>
</span>
<span class='posuk'>
<span class='chapverse'>כט(ב)</span><span class='lvl_1 first'><span class='lvl_2'><span class='lvl_3'>וְלֶ֣חֶם מַצּ֗וֹת</span>​<span class='lvl_3'>וְחַלֹּ֤ת מַצֹּת֙</span> בְּלוּלֹ֣ת בַּשֶּׁ֔מֶן</span>​<span class='lvl_2'>וּרְקִיקֵ֥י מַצּ֖וֹת</span> מְשֻׁחִ֣ים בַּשָּׁ֑מֶן</span>​<span class='lvl_1'><span class='lvl_2'>סֹ֥לֶת חִטִּ֖ים</span> תַּֽעֲשֶׂ֥ה אֹתָֽם׃</span>
</span>
<span class='posuk'>
<span class='chapverse'>כט(ג)</span><span class='lvl_1 first'><span class='lvl_2'><span class='lvl_3'>וְנָֽתַתָּ֤ אוֹתָם֙</span> עַל־סַ֣ל אֶחָ֔ד</span>​<span class='lvl_2'>וְהִקְרַבְתָּ֥ אֹתָ֖ם</span> בַּסָּ֑ל</span>​<span class='lvl_1'><span class='lvl_2'>וְאֶ֨ת־הַפָּ֔ר</span>​<span class='lvl_2'>וְאֵ֖ת</span> שְׁנֵ֥י הָֽאֵילִֽם׃</span>
</span>
<span class='posuk'>
<span class='chapverse'>כט(ד)</span><span class='lvl_1 first'><span class='lvl_2'><span class='lvl_3'>וְאֶת־אַֽהֲרֹ֤ן וְאֶת־בָּנָיו֙</span> תַּקְרִ֔יב</span>​<span class='lvl_2'>אֶל־פֶּ֖תַח</span> אֹ֣הֶל מוֹעֵ֑ד</span>​<span class='lvl_1'><span class='lvl_2'>וְרָֽחַצְתָּ֥ אֹתָ֖ם</span> בַּמָּֽיִם׃</span>
</span>
<span class='posuk'>
<span class='chapverse'>כט(ה)</span><span class='lvl_1 first'><span class='lvl_2'><span class='lvl_3'>וְלָֽקַחְתָּ֣ אֶת־הַבְּגָדִ֗ים</span>​<span class='lvl_3'>וְהִלְבַּשְׁתָּ֤ אֶֽת־אַהֲרֹן֙</span> אֶת־הַכֻּתֹּ֔נֶת</span>​<span class='lvl_2'><span class='lvl_3'>וְאֵת֙</span> מְעִ֣יל הָֽאֵפֹ֔ד</span>​<span class='lvl_2'>וְאֶת־הָֽאֵפֹ֖ד</span> וְאֶת־הַחֹ֑שֶׁן</span>​<span class='lvl_1'><span class='lvl_2'>וְאָֽפַדְתָּ֣ ל֔וֹ</span>​<span class='lvl_2'>בְּחֵ֖שֶׁב</span> הָֽאֵפֹֽד׃</span>
</span>
<span class='posuk'>
<span class='chapverse'>כט(ו)</span><span class='lvl_1 first'><span class='lvl_2'>וְשַׂמְתָּ֥ הַמִּצְנֶ֖פֶת</span> עַל־רֹאשׁ֑וֹ</span>​<span class='lvl_1'><span class='lvl_2'><span class='lvl_3'>וְנָֽתַתָּ֛</span> אֶת־נֵ֥זֶר הַקֹּ֖דֶשׁ</span> עַל־הַמִּצְנָֽפֶת׃</span>
</span>
<span class='posuk'>
<span class='chapverse'>כט(ז)</span><span class='lvl_1 first'><span class='lvl_2'><span class='lvl_3'>וְלָֽקַחְתָּ֙</span> אֶת־שֶׁ֣מֶן הַמִּשְׁחָ֔ה</span>​<span class='lvl_2'>וְיָֽצַקְתָּ֖</span> עַל־רֹאשׁ֑וֹ</span>​<span class='lvl_1'><span class='lvl_2'>וּמָֽשַׁחְתָּ֖</span> אֹתֽוֹ׃</span>
</span>
<span class='posuk'>
<span class='chapverse'>כט(ח)</span><span class='lvl_1 first'><span class='lvl_2'>וְאֶת־בָּנָ֖יו</span> תַּקְרִ֑יב</span>​<span class='lvl_1'><span class='lvl_2'>וְהִלְבַּשְׁתָּ֖ם</span> כֻּתֳּנֹֽת׃</span>
</span>
<span class='posuk'>
<span class='chapverse'>כט(ט)</span><span class='lvl_1 first'><span class='lvl_2'><span class='lvl_3'><span class='lvl_4'>וְחָֽגַרְתָּ֩ אֹתָ֨ם אַבְנֵ֜ט</span> אַֽהֲרֹ֣ן וּבָנָ֗יו</span>​<span class='lvl_3'>וְחָֽבַשְׁתָּ֤ לָהֶם֙</span> מִגְבָּעֹ֔ת</span>​<span class='lvl_2'><span class='lvl_3'>וְהָֽיְתָ֥ה לָהֶ֛ם</span> כְּהֻנָּ֖ה</span> לְחֻקַּ֣ת עוֹלָ֑ם</span>​<span class='lvl_1'><span class='lvl_2'>וּמִלֵּאתָ֥ יַֽד־אַהֲרֹ֖ן</span> וְיַד־בָּנָֽיו׃</span>
</span>
<span class='posuk'>
<span class='chapverse'>כט(י)</span><span class='lvl_1 first'><span class='lvl_2'><span class='lvl_3'>וְהִקְרַבְתָּ֙</span> אֶת־הַפָּ֔ר</span>​<span class='lvl_2'>לִפְנֵ֖י</span> אֹ֣הֶל מוֹעֵ֑ד</span>​<span class='lvl_1'><span class='lvl_2'><span class='lvl_3'>וְסָמַ֨ךְ אַֽהֲרֹ֧ן וּבָנָ֛יו</span> אֶת־יְדֵיהֶ֖ם</span> עַל־רֹ֥אשׁ הַפָּֽר׃</span>
</span>
<span class='posuk'>
<span class='chapverse'>כט(יא)</span><span class='lvl_1 first'><span class='lvl_2'>וְשָֽׁחַטְתָּ֥ אֶת־הַפָּ֖ר</span> לִפְנֵ֣י יְהוָ֑ה</span>​<span class='lvl_1'><span class='lvl_2'>פֶּ֖תַח</span> אֹ֥הֶל מוֹעֵֽד׃</span>
</span>
<span class='posuk'>
<span class='chapverse'>כט(יב)</span><span class='lvl_1 first'><span class='lvl_2'><span class='lvl_3'>וְלָֽקַחְתָּ֙</span> מִדַּ֣ם הַפָּ֔ר</span>​<span class='lvl_2'><span class='lvl_3'>וְנָֽתַתָּ֛ה</span> עַל־קַרְנֹ֥ת הַמִּזְבֵּ֖חַ</span> בְּאֶצְבָּעֶ֑ךָ</span>​<span class='lvl_1'><span class='lvl_2'>וְאֶת־כָּל־הַדָּ֣ם תִּשְׁפֹּ֔ךְ</span>​<span class='lvl_2'>אֶל־יְס֖וֹד</span> הַמִּזְבֵּֽחַ׃</span>
</span>
<span class='posuk'>
<span class='chapverse'>כט(יג)</span><span class='lvl_1 first'><span class='lvl_2'><span class='lvl_3'>וְלָֽקַחְתָּ֗</span>​<span class='lvl_3'>אֶֽת־כָּל־הַחֵלֶב֘</span> הַֽמְכַסֶּ֣ה אֶת־הַקֶּרֶב֒</span>​<span class='lvl_2'><span class='lvl_3'>וְאֵ֗ת</span>​<span class='lvl_3'>הַיֹּתֶ֨רֶת֙</span> עַל־הַכָּבֵ֔ד</span>​<span class='lvl_2'><span class='lvl_3'>וְאֵת֙</span> שְׁתֵּ֣י הַכְּלָיֹ֔ת</span>​<span class='lvl_2'>וְאֶת־הַחֵ֖לֶב</span> אֲשֶׁ֣ר עֲלֵיהֶ֑ן</span>​<span class='lvl_1'><span class='lvl_2'>וְהִקְטַרְתָּ֖</span> הַמִּזְבֵּֽחָה׃</span>
</span>
<span class='posuk'>
<span class='chapverse'>כט(יד)</span><span class='lvl_1 first'><span class='lvl_2'><span class='lvl_3'>וְאֶת־בְּשַׂ֤ר הַפָּר֙</span> וְאֶת־עֹר֣וֹ וְאֶת־פִּרְשׁ֔וֹ</span>​<span class='lvl_2'>תִּשְׂרֹ֣ף בָּאֵ֔שׁ</span>​<span class='lvl_2'>מִח֖וּץ</span> לַֽמַּחֲנֶ֑ה</span>​<span class='lvl_1'><span class='lvl_2'>חַטָּ֖את</span> הֽוּא׃</span>
</span>
<span class='posuk'>
<span class='chapverse'>כט(טו)</span><span class='lvl_1 first'><span class='lvl_2'>וְאֶת־הָאַ֥יִל הָֽאֶחָ֖ד</span> תִּקָּ֑ח</span>​<span class='lvl_1'><span class='lvl_2'><span class='lvl_3'><span class='lvl_4'>וְסָ֨מְכ֜וּ</span> אַֽהֲרֹ֧ן וּבָנָ֛יו</span> אֶת־יְדֵיהֶ֖ם</span> עַל־רֹ֥אשׁ הָאָֽיִל׃</span>
</span>
<span class='posuk'>
<span class='chapverse'>כט(טז)</span><span class='lvl_1 first'><span class='lvl_2'>וְשָֽׁחַטְתָּ֖</span> אֶת־הָאָ֑יִל</span>​<span class='lvl_1'><span class='lvl_2'><span class='lvl_3'>וְלָֽקַחְתָּ֙</span> אֶת־דָּמ֔וֹ</span>​<span class='lvl_2'>וְזָֽרַקְתָּ֥ עַל־הַמִּזְבֵּ֖חַ</span> סָבִֽיב׃</span>
</span>
<span class='posuk'>
<span class='chapverse'>כט(יז)</span><span class='lvl_1 first'><span class='lvl_2'>וְאֶ֨ת־הָאַ֔יִל</span>​<span class='lvl_2'>תְּנַתֵּ֖חַ</span> לִנְתָחָ֑יו</span>​<span class='lvl_1'><span class='lvl_2'><span class='lvl_3'>וְרָֽחַצְתָּ֤ קִרְבּוֹ֙</span> וּכְרָעָ֔יו</span>​<span class='lvl_2'>וְנָֽתַתָּ֥ עַל־נְתָחָ֖יו</span> וְעַל־רֹאשֽׁוֹ׃</span>
</span>
<span class='posuk'>
<span class='chapverse'>כט(יח)</span><span class='lvl_1 first'><span class='lvl_2'><span class='lvl_3'>וְהִקְטַרְתָּ֤ אֶת־כָּל־הָאַ֨יִל֙</span> הַמִּזְבֵּ֔חָה</span>​<span class='lvl_2'>עֹלָ֥ה ה֖וּא</span> לַֽיהוָ֑ה</span>​<span class='lvl_1'><span class='lvl_2'>רֵ֣יחַ נִיח֔וֹחַ</span>​<span class='lvl_2'>אִשֶּׁ֥ה לַֽיהוָ֖ה</span> הֽוּא׃</span>
</span>
<span class='posuk'>
<span class='chapverse'>כט(יט)</span><span class='lvl_1 first'><span class='lvl_2'>וְלָ֣קַחְתָּ֔</span>​<span class='lvl_2'>אֵ֖ת</span> הָאַ֣יִל הַשֵּׁנִ֑י</span>​<span class='lvl_1'><span class='lvl_2'><span class='lvl_3'>וְסָמַ֨ךְ אַֽהֲרֹ֧ן וּבָנָ֛יו</span> אֶת־יְדֵיהֶ֖ם</span> עַל־רֹ֥אשׁ הָאָֽיִל׃</span>
</span>
<span class='posuk'>
<span class='chapverse'>כט(כ)</span><span class='lvl_1 first'><span class='lvl_2'><span class='lvl_3'>וְשָֽׁחַטְתָּ֣ אֶת־הָאַ֗יִל</span>​<span class='lvl_3'>וְלָֽקַחְתָּ֤ מִדָּמוֹ֙</span>​<span class='lvl_3'><span class='lvl_4'>וְנָֽתַתָּ֡ה</span>​<span class='lvl_4'>עַל־תְּנוּךְ֩ אֹ֨זֶן אַֽהֲרֹ֜ן</span> וְעַל־תְּנ֨וּךְ אֹ֤זֶן בָּנָיו֙</span> הַיְמָנִ֔ית</span>​<span class='lvl_2'><span class='lvl_3'>וְעַל־בֹּ֤הֶן יָדָם֙</span> הַיְמָנִ֔ית</span>​<span class='lvl_2'>וְעַל־בֹּ֥הֶן רַגְלָ֖ם</span> הַיְמָנִ֑ית</span>​<span class='lvl_1'><span class='lvl_2'><span class='lvl_3'>וְזָֽרַקְתָּ֧ אֶת־הַדָּ֛ם</span> עַל־הַמִּזְבֵּ֖חַ</span> סָבִֽיב׃</span>
</span>
<span class='posuk'>
<span class='chapverse'>כט(כא)</span><span class='lvl_1 first'><span class='lvl_2'><span class='lvl_3'><span class='lvl_4'>וְלָֽקַחְתָּ֞</span> מִן־הַדָּ֨ם אֲשֶׁ֥ר עַֽל־הַמִּזְבֵּחַ֘</span> וּמִשֶּׁ֣מֶן הַמִּשְׁחָה֒</span>​<span class='lvl_2'><span class='lvl_3'>וְהִזֵּיתָ֤ עַֽל־אַהֲרֹן֙</span> וְעַל־בְּגָדָ֔יו</span>​<span class='lvl_2'><span class='lvl_3'>וְעַל־בָּנָ֛יו</span> וְעַל־בִּגְדֵ֥י בָנָ֖יו</span> אִתּ֑וֹ</span>​<span class='lvl_1'><span class='lvl_2'><span class='lvl_3'>וְקָדַ֥שׁ הוּא֙</span> וּבְגָדָ֔יו</span>​<span class='lvl_2'><span class='lvl_3'>וּבָנָ֛יו</span> וּבִגְדֵ֥י בָנָ֖יו</span> אִתּֽוֹ׃</span>
</span>
<span class='posuk'>
<span class='chapverse'>כט(כב)</span><span class='lvl_1 first'><span class='lvl_2'><span class='lvl_3'><span class='lvl_4'>וְלָֽקַחְתָּ֣ מִן־הָ֠אַיִל</span>​<span class='lvl_4'>הַחֵ֨לֶב וְהָֽאַלְיָ֜ה</span> וְאֶת־הַחֵ֣לֶב ׀ הַֽמְכַסֶּ֣ה אֶת־הַקֶּ֗רֶב</span>​<span class='lvl_3'>וְאֵ֨ת יֹתֶ֤רֶת הַכָּבֵד֙</span>​<span class='lvl_3'>וְאֵ֣ת ׀ שְׁתֵּ֣י הַכְּלָיֹ֗ת</span>​<span class='lvl_3'>וְאֶת־הַחֵ֨לֶב֙</span> אֲשֶׁ֣ר עֲלֵיהֶ֔ן</span>​<span class='lvl_2'>וְאֵ֖ת</span> שׁ֣וֹק הַיָּמִ֑ין</span>​<span class='lvl_1'><span class='lvl_2'><span class='lvl_3'>כִּ֛י</span> אֵ֥יל מִלֻּאִ֖ים</span> הֽוּא׃</span>
</span>
<span class='posuk'>
<span class='chapverse'>כט(כג)</span><span class='lvl_1 first'><span class='lvl_2'><span class='lvl_3'><span class='lvl_4'>וְכִכַּ֨ר לֶ֜חֶם</span> אַחַ֗ת</span>​<span class='lvl_3'>וְֽחַלַּ֨ת לֶ֥חֶם שֶׁ֛מֶן</span> אַחַ֖ת</span> וְרָקִ֣יק אֶחָ֑ד</span>​<span class='lvl_1'><span class='lvl_2'><span class='lvl_3'>מִסַּל֙</span> הַמַּצּ֔וֹת</span>​<span class='lvl_2'>אֲשֶׁ֖ר</span> לִפְנֵ֥י יְהוָֽה׃</span>
</span>
<span class='posuk'>
<span class='chapverse'>כט(כד)</span><span class='lvl_1 first'><span class='lvl_2'>וְשַׂמְתָּ֣ הַכֹּ֔ל</span>​<span class='lvl_2'><span class='lvl_3'>עַ֚ל</span> כַּפֵּ֣י אַֽהֲרֹ֔ן</span>​<span class='lvl_2'>וְעַ֖ל</span> כַּפֵּ֣י בָנָ֑יו</span>​<span class='lvl_1'><span class='lvl_2'><span class='lvl_3'>וְהֵֽנַפְתָּ֥ אֹתָ֛ם</span> תְּנוּפָ֖ה</span> לִפְנֵ֥י יְהוָֽה׃</span>
</span>
<span class='posuk'>
<span class='chapverse'>כט(כה)</span><span class='lvl_1 first'><span class='lvl_2'><span class='lvl_3'>וְלָֽקַחְתָּ֤ אֹתָם֙</span> מִיָּדָ֔ם</span>​<span class='lvl_2'>וְהִקְטַרְתָּ֥ הַמִּזְבֵּ֖חָה</span> עַל־הָֽעֹלָ֑ה</span>​<span class='lvl_1'><span class='lvl_2'><span class='lvl_3'>לְרֵ֤יחַ נִיח֨וֹחַ֙</span> לִפְנֵ֣י יְהוָ֔ה</span>​<span class='lvl_2'>אִשֶּׁ֥ה ה֖וּא</span> לַֽיהוָֽה׃</span>
</span>
<span class='posuk'>
<span class='chapverse'>כט(כו)</span><span class='lvl_1 first'><span class='lvl_2'><span class='lvl_3'>וְלָֽקַחְתָּ֣ אֶת־הֶֽחָזֶ֗ה</span>​<span class='lvl_3'>מֵאֵ֤יל הַמִּלֻּאִים֙</span> אֲשֶׁ֣ר לְאַֽהֲרֹ֔ן</span>​<span class='lvl_2'><span class='lvl_3'>וְהֵֽנַפְתָּ֥ אֹת֛וֹ</span> תְּנוּפָ֖ה</span> לִפְנֵ֣י יְהוָ֑ה</span>​<span class='lvl_1'><span class='lvl_2'>וְהָיָ֥ה לְךָ֖</span> לְמָנָֽה׃</span>
</span>
<span class='posuk'>
<span class='chapverse'>כט(כז)</span><span class='lvl_1 first'><span class='lvl_2'><span class='lvl_3'><span class='lvl_4'>וְקִדַּשְׁתָּ֞</span> אֵ֣ת ׀ חֲזֵ֣ה הַתְּנוּפָ֗ה</span>​<span class='lvl_3'>וְאֵת֙</span> שׁ֣וֹק הַתְּרוּמָ֔ה</span>​<span class='lvl_2'>אֲשֶׁ֥ר הוּנַ֖ף</span> וַֽאֲשֶׁ֣ר הוּרָ֑ם</span>​<span class='lvl_1'><span class='lvl_2'><span class='lvl_3'>מֵאֵיל֙</span> הַמִּלֻּאִ֔ים</span>​<span class='lvl_2'>מֵֽאֲשֶׁ֥ר לְאַֽהֲרֹ֖ן</span> וּמֵֽאֲשֶׁ֥ר לְבָנָֽיו׃</span>
</span>
<span class='posuk'>
<span class='chapverse'>כט(כח)</span><span class='lvl_1 first'><span class='lvl_2'><span class='lvl_3'><span class='lvl_4'>וְהָיָה֩ לְאַֽהֲרֹ֨ן וּלְבָנָ֜יו</span> לְחָק־עוֹלָ֗ם</span>​<span class='lvl_3'>מֵאֵת֙</span> בְּנֵ֣י יִשְׂרָאֵ֔ל</span>​<span class='lvl_2'>כִּ֥י תְרוּמָ֖ה</span> ה֑וּא</span>​<span class='lvl_1'><span class='lvl_2'><span class='lvl_3'><span class='lvl_4'>וּתְרוּמָ֞ה</span> יִֽהְיֶ֨ה מֵאֵ֤ת בְּנֵֽי־יִשְׂרָאֵל֙</span> מִזִּבְחֵ֣י שַׁלְמֵיהֶ֔ם</span>​<span class='lvl_2'>תְּרֽוּמָתָ֖ם</span> לַֽיהוָֽה׃</span>
</span>
<span class='posuk'>
<span class='chapverse'>כט(כט)</span><span class='lvl_1 first'><span class='lvl_2'><span class='lvl_3'>וּבִגְדֵ֤י הַקֹּ֨דֶשׁ֙</span> אֲשֶׁ֣ר לְאַֽהֲרֹ֔ן</span>​<span class='lvl_2'>יִֽהְי֥וּ לְבָנָ֖יו</span> אַֽחֲרָ֑יו</span>​<span class='lvl_1'><span class='lvl_2'>לְמָשְׁחָ֣ה בָהֶ֔ם</span>​<span class='lvl_2'>וּלְמַלֵּא־בָ֖ם</span> אֶת־יָדָֽם׃</span>
</span>
<span class='posuk'>
<span class='chapverse'>כט(ל)</span><span class='lvl_1 first'><span class='lvl_2'><span class='lvl_3'>שִׁבְעַ֣ת יָמִ֗ים</span>​<span class='lvl_3'>יִלְבָּשָׁ֧ם הַכֹּהֵ֛ן</span> תַּחְתָּ֖יו</span> מִבָּנָ֑יו</span>​<span class='lvl_1'><span class='lvl_2'><span class='lvl_3'>אֲשֶׁ֥ר יָבֹ֛א</span> אֶל־אֹ֥הֶל מוֹעֵ֖ד</span> לְשָׁרֵ֥ת בַּקֹּֽדֶשׁ׃</span>
</span>
<span class='posuk'>
<span class='chapverse'>כט(לא)</span><span class='lvl_1 first'><span class='lvl_2'><span class='lvl_3'>וְאֵ֛ת</span> אֵ֥יל הַמִּלֻּאִ֖ים</span> תִּקָּ֑ח</span>​<span class='lvl_1'><span class='lvl_2'>וּבִשַּׁלְתָּ֥ אֶת־בְּשָׂר֖וֹ</span> בְּמָקֹ֥ם קָדֹֽשׁ׃</span>
</span>
<span class='posuk'>
<span class='chapverse'>כט(לב)</span><span class='lvl_1 first'><span class='lvl_2'><span class='lvl_3'>וְאָכַ֨ל אַֽהֲרֹ֤ן וּבָנָיו֙</span> אֶת־בְּשַׂ֣ר הָאַ֔יִל</span>​<span class='lvl_2'>וְאֶת־הַלֶּ֖חֶם</span> אֲשֶׁ֣ר בַּסָּ֑ל</span>​<span class='lvl_1'><span class='lvl_2'>פֶּ֖תַח</span> אֹ֥הֶל מוֹעֵֽד׃</span>
</span>
<span class='posuk'>
<span class='chapverse'>כט(לג)</span><span class='lvl_1 first'><span class='lvl_2'><span class='lvl_3'>וְאָֽכְל֤וּ אֹתָם֙</span> אֲשֶׁ֣ר כֻּפַּ֣ר בָּהֶ֔ם</span>​<span class='lvl_2'>לְמַלֵּ֥א אֶת־יָדָ֖ם</span> לְקַדֵּ֣שׁ אֹתָ֑ם</span>​<span class='lvl_1'><span class='lvl_2'>וְזָ֥ר לֹֽא־יֹאכַ֖ל</span> כִּי־קֹ֥דֶשׁ הֵֽם׃</span>
</span>
<span class='posuk'>
<span class='chapverse'>כט(לד)</span><span class='lvl_1 first'><span class='lvl_2'><span class='lvl_3'><span class='lvl_4'>וְֽאִם־יִוָּתֵ֞ר</span> מִבְּשַׂ֧ר הַמִּלֻּאִ֛ים</span> וּמִן־הַלֶּ֖חֶם</span> עַד־הַבֹּ֑קֶר</span>​<span class='lvl_1'><span class='lvl_2'><span class='lvl_3'>וְשָֽׂרַפְתָּ֤ אֶת־הַנּוֹתָר֙</span> בָּאֵ֔שׁ</span>​<span class='lvl_2'>לֹ֥א יֵֽאָכֵ֖ל</span> כִּי־קֹ֥דֶשׁ הֽוּא׃</span>
</span>
<span class='posuk'>
<span class='chapverse'>כט(לה)</span><span class='lvl_1 first'><span class='lvl_2'><span class='lvl_3'><span class='lvl_4'>וְעָשִׂ֜יתָ</span> לְאַֽהֲרֹ֤ן וּלְבָנָיו֙</span> כָּ֔כָה</span>​<span class='lvl_2'>כְּכֹ֥ל אֲשֶׁר־צִוִּ֖יתִי</span> אֹתָ֑כָה</span>​<span class='lvl_1'><span class='lvl_2'>שִׁבְעַ֥ת יָמִ֖ים</span> תְּמַלֵּ֥א יָדָֽם׃</span>
</span>
<span class='posuk'>
<span class='chapverse'>כט(לו)</span><span class='lvl_1 first'><span class='lvl_2'><span class='lvl_3'><span class='lvl_4'>וּפַ֨ר חַטָּ֜את</span> תַּֽעֲשֶׂ֤ה לַיּוֹם֙</span> עַל־הַכִּפֻּרִ֔ים</span>​<span class='lvl_2'><span class='lvl_3'>וְחִטֵּאתָ֙</span> עַל־הַמִּזְבֵּ֔חַ</span>​<span class='lvl_2'>בְּכַפֶּרְךָ֖</span> עָלָ֑יו</span>​<span class='lvl_1'><span class='lvl_2'>וּמָֽשַׁחְתָּ֥ אֹת֖וֹ</span> לְקַדְּשֽׁוֹ׃</span>
</span>
<span class='posuk'>
<span class='chapverse'>כט(לז)</span><span class='lvl_1 first'><span class='lvl_2'><span class='lvl_3'>שִׁבְעַ֣ת יָמִ֗ים</span>​<span class='lvl_3'>תְּכַפֵּר֙</span> עַל־הַמִּזְבֵּ֔חַ</span>​<span class='lvl_2'>וְקִדַּשְׁתָּ֖</span> אֹת֑וֹ</span>​<span class='lvl_1'><span class='lvl_2'><span class='lvl_3'>וְהָיָ֤ה הַמִּזְבֵּ֨חַ֙</span> קֹ֣דֶשׁ קָֽדָשִׁ֔ים</span>​<span class='lvl_2'>כָּל־הַנֹּגֵ֥עַ בַּמִּזְבֵּ֖חַ</span> יִקְדָּֽשׁ׃</span>        ס       
</span>
<span class='posuk'>
<span class='chapverse'>כט(לח)</span><span class='lvl_1 first'><span class='lvl_2'>וְזֶ֕ה</span>​<span class='lvl_2'>אֲשֶׁ֥ר תַּֽעֲשֶׂ֖ה</span> עַל־הַמִּזְבֵּ֑חַ</span>​<span class='lvl_1'><span class='lvl_2'><span class='lvl_3'>כְּבָשִׂ֧ים בְּנֵֽי־שָׁנָ֛ה</span> שְׁנַ֥יִם לַיּ֖וֹם</span> תָּמִֽיד׃</span>
</span>
<span class='posuk'>
<span class='chapverse'>כט(לט)</span><span class='lvl_1 first'><span class='lvl_2'>אֶת־הַכֶּ֥בֶשׂ הָֽאֶחָ֖ד</span> תַּֽעֲשֶׂ֣ה בַבֹּ֑קֶר</span>​<span class='lvl_1'><span class='lvl_2'><span class='lvl_3'>וְאֵת֙</span> הַכֶּ֣בֶשׂ הַשֵּׁנִ֔י</span>​<span class='lvl_2'>תַּֽעֲשֶׂ֖ה</span> בֵּ֥ין הָֽעַרְבָּֽיִם׃</span>
</span>
<span class='posuk'>
<span class='chapverse'>כט(מ)</span><span class='lvl_1 first'><span class='lvl_2'><span class='lvl_3'><span class='lvl_4'>וְעִשָּׂרֹ֨ן סֹ֜לֶת</span> בָּל֨וּל בְּשֶׁ֤מֶן כָּתִית֙</span> רֶ֣בַע הַהִ֔ין</span>​<span class='lvl_2'>וְנֵ֕סֶךְ</span>​<span class='lvl_2'>רְבִיעִ֥ת הַהִ֖ין</span> יָ֑יִן</span>​<span class='lvl_1'><span class='lvl_2'>לַכֶּ֖בֶשׂ</span> הָֽאֶחָֽד׃</span>
</span>
<span class='posuk'>
<span class='chapverse'>כט(מא)</span><span class='lvl_1 first'><span class='lvl_2'><span class='lvl_3'>וְאֵת֙</span> הַכֶּ֣בֶשׂ הַשֵּׁנִ֔י</span>​<span class='lvl_2'>תַּֽעֲשֶׂ֖ה</span> בֵּ֣ין הָֽעַרְבָּ֑יִם</span>​<span class='lvl_1'><span class='lvl_2'><span class='lvl_3'>כְּמִנְחַ֨ת הַבֹּ֤קֶר וּכְנִסְכָּהּ֙</span> תַּֽעֲשֶׂה־לָּ֔הּ</span>​<span class='lvl_2'>לְרֵ֣יחַ נִיחֹ֔חַ</span>​<span class='lvl_2'>אִשֶּׁ֖ה</span> לַֽיהוָֽה׃</span>
</span>
<span class='posuk'>
<span class='chapverse'>כט(מב)</span><span class='lvl_1 first'><span class='lvl_2'><span class='lvl_3'>עֹלַ֤ת תָּמִיד֙</span> לְדֹרֹ֣תֵיכֶ֔ם</span>​<span class='lvl_2'>פֶּ֥תַח אֹֽהֶל־מוֹעֵ֖ד</span> לִפְנֵ֣י יְהוָ֑ה</span>​<span class='lvl_1'><span class='lvl_2'><span class='lvl_3'>אֲשֶׁ֨ר אִוָּעֵ֤ד לָכֶם֙</span> שָׁ֔מָּה</span>​<span class='lvl_2'>לְדַבֵּ֥ר אֵלֶ֖יךָ</span> שָֽׁם׃</span>
</span>
<span class='posuk'>
<span class='chapverse'>כט(מג)</span><span class='lvl_1 first'><span class='lvl_2'>וְנֹֽעַדְתִּ֥י שָׁ֖מָּה</span> לִבְנֵ֣י יִשְׂרָאֵ֑ל</span>​<span class='lvl_1'><span class='lvl_2'>וְנִקְדַּ֖שׁ</span> בִּכְבֹדִֽי׃</span>
</span>
<span class='posuk'>
<span class='chapverse'>כט(מד)</span><span class='lvl_1 first'><span class='lvl_2'><span class='lvl_3'>וְקִדַּשְׁתִּ֛י</span> אֶת־אֹ֥הֶל מוֹעֵ֖ד</span> וְאֶת־הַמִּזְבֵּ֑חַ</span>​<span class='lvl_1'><span class='lvl_2'><span class='lvl_3'>וְאֶת־אַֽהֲרֹ֧ן וְאֶת־בָּנָ֛יו</span> אֲקַדֵּ֖שׁ</span> לְכַהֵ֥ן לִֽי׃</span>
</span>
<span class='posuk'>
<span class='chapverse'>כט(מה)</span><span class='lvl_1 first'><span class='lvl_2'>וְשָׁ֣כַנְתִּ֔י</span>​<span class='lvl_2'>בְּת֖וֹךְ</span> בְּנֵ֣י יִשְׂרָאֵ֑ל</span>​<span class='lvl_1'><span class='lvl_2'>וְהָיִ֥יתִי לָהֶ֖ם</span> לֵֽאלֹהִֽים׃</span>
</span>
<span class='posuk'>
<span class='chapverse'>כט(מו)</span><span class='lvl_1 first'><span class='lvl_2'><span class='lvl_3'>וְיָֽדְע֗וּ</span>​<span class='lvl_3'>כִּ֣י אֲנִ֤י יְהוָה֙</span> אֱלֹ֣הֵיהֶ֔ם</span>​<span class='lvl_2'><span class='lvl_3'>אֲשֶׁ֨ר הוֹצֵ֧אתִי אֹתָ֛ם</span> מֵאֶ֥רֶץ מִצְרַ֖יִם</span> לְשָׁכְנִ֣י בְתוֹכָ֑ם</span>​<span class='lvl_1'><span class='lvl_2'>אֲנִ֖י</span> יְהוָ֥ה אֱלֹֽהֵיהֶֽם׃</span>        פ<br/>
</span>
<span class='posuk'>
<span class='chapverse'>ל(א)</span><span class='lvl_1 first'><span class='lvl_2'>וְעָשִׂ֥יתָ מִזְבֵּ֖חַ</span> מִקְטַ֣ר קְטֹ֑רֶת</span>​<span class='lvl_1'><span class='lvl_2'>עֲצֵ֥י שִׁטִּ֖ים</span> תַּֽעֲשֶׂ֥ה אֹתֽוֹ׃</span>
</span>
<span class='posuk'>
<span class='chapverse'>ל(ב)</span><span class='lvl_1 first'><span class='lvl_2'><span class='lvl_3'><span class='lvl_4'>אַמָּ֨ה אָרְכּ֜וֹ</span> וְאַמָּ֤ה רָחְבּוֹ֙</span> רָב֣וּעַ יִֽהְיֶ֔ה</span>​<span class='lvl_2'>וְאַמָּתַ֖יִם</span> קֹֽמָת֑וֹ</span>​<span class='lvl_1'><span class='lvl_2'>מִמֶּ֖נּוּ</span> קַרְנֹתָֽיו׃</span>
</span>
<span class='posuk'>
<span class='chapverse'>ל(ג)</span><span class='lvl_1 first'><span class='lvl_2'><span class='lvl_3'><span class='lvl_4'>וְצִפִּיתָ֨ אֹת֜וֹ</span> זָהָ֣ב טָה֗וֹר</span>​<span class='lvl_3'>אֶת־גַּגּ֧וֹ וְאֶת־קִֽירֹתָ֛יו</span> סָבִ֖יב</span> וְאֶת־קַרְנֹתָ֑יו</span>​<span class='lvl_1'><span class='lvl_2'><span class='lvl_3'>וְעָשִׂ֥יתָ לּ֛וֹ</span> זֵ֥ר זָהָ֖ב</span> סָבִֽיב׃</span>
</span>
<span class='posuk'>
<span class='chapverse'>ל(ד)</span><span class='lvl_1 first'><span class='lvl_2'><span class='lvl_3'><span class='lvl_4'>וּשְׁתֵּי֩ טַבְּעֹ֨ת זָהָ֜ב</span> תַּֽעֲשֶׂה־לּ֣וֹ ׀ מִתַּ֣חַת לְזֵר֗וֹ</span>​<span class='lvl_3'>עַ֚ל</span> שְׁתֵּ֣י צַלְעֹתָ֔יו</span>​<span class='lvl_2'>תַּֽעֲשֶׂ֖ה</span> עַל־שְׁנֵ֣י צִדָּ֑יו</span>​<span class='lvl_1'><span class='lvl_2'><span class='lvl_3'>וְהָיָה֙</span> לְבָתִּ֣ים לְבַדִּ֔ים</span>​<span class='lvl_2'>לָשֵׂ֥את אֹת֖וֹ</span> בָּהֵֽמָּה׃</span>
</span>
<span class='posuk'>
<span class='chapverse'>ל(ה)</span><span class='lvl_1 first'><span class='lvl_2'>וְעָשִׂ֥יתָ אֶת־הַבַּדִּ֖ים</span> עֲצֵ֣י שִׁטִּ֑ים</span>​<span class='lvl_1'><span class='lvl_2'>וְצִפִּיתָ֥ אֹתָ֖ם</span> זָהָֽב׃</span>
</span>
<span class='posuk'>
<span class='chapverse'>ל(ו)</span><span class='lvl_1 first'><span class='lvl_2'><span class='lvl_3'>וְנָֽתַתָּ֤ה אֹתוֹ֙</span> לִפְנֵ֣י הַפָּרֹ֔כֶת</span>​<span class='lvl_2'>אֲשֶׁ֖ר</span> עַל־אֲרֹ֣ן הָֽעֵדֻ֑ת</span>​<span class='lvl_1'><span class='lvl_2'><span class='lvl_3'>לִפְנֵ֣י הַכַּפֹּ֗רֶת</span>​<span class='lvl_3'>אֲשֶׁר֙</span> עַל־הָ֣עֵדֻ֔ת</span>​<span class='lvl_2'><span class='lvl_3'>אֲשֶׁ֛ר</span> אִוָּעֵ֥ד לְךָ֖</span> שָֽׁמָּה׃</span>
</span>
<span class='posuk'>
<span class='chapverse'>ל(ז)</span><span class='lvl_1 first'><span class='lvl_2'><span class='lvl_3'>וְהִקְטִ֥יר עָלָ֛יו</span> אַֽהֲרֹ֖ן</span> קְטֹ֣רֶת סַמִּ֑ים</span>​<span class='lvl_1'><span class='lvl_2'><span class='lvl_3'>בַּבֹּ֣קֶר בַּבֹּ֗קֶר</span>​<span class='lvl_3'>בְּהֵֽיטִיב֛וֹ</span> אֶת־הַנֵּרֹ֖ת</span> יַקְטִירֶֽנָּה׃</span>
</span>
<span class='posuk'>
<span class='chapverse'>ל(ח)</span><span class='lvl_1 first'><span class='lvl_2'><span class='lvl_3'>וּבְהַֽעֲלֹ֨ת אַֽהֲרֹ֧ן אֶת־הַנֵּרֹ֛ת</span> בֵּ֥ין הָֽעַרְבַּ֖יִם</span> יַקְטִירֶ֑נָּה</span>​<span class='lvl_1'><span class='lvl_2'><span class='lvl_3'>קְטֹ֧רֶת תָּמִ֛יד</span> לִפְנֵ֥י יְהוָ֖ה</span> לְדֹרֹֽתֵיכֶֽם׃</span>
</span>
<span class='posuk'>
<span class='chapverse'>ל(ט)</span><span class='lvl_1 first'><span class='lvl_2'><span class='lvl_3'>לֹֽא־תַעֲל֥וּ עָלָ֛יו</span> קְטֹ֥רֶת זָרָ֖ה</span> וְעֹלָ֣ה וּמִנְחָ֑ה</span>​<span class='lvl_1'><span class='lvl_2'>וְנֵ֕סֶךְ</span>​<span class='lvl_2'>לֹ֥א תִסְּכ֖וּ</span> עָלָֽיו׃</span>
</span>
<span class='posuk'>
<span class='chapverse'>ל(י)</span><span class='lvl_1 first'><span class='lvl_2'><span class='lvl_3'>וְכִפֶּ֤ר אַֽהֲרֹן֙</span> עַל־קַרְנֹתָ֔יו</span>​<span class='lvl_2'>אַחַ֖ת</span> בַּשָּׁנָ֑ה</span>​<span class='lvl_1'><span class='lvl_2'><span class='lvl_3'><span class='lvl_4'>מִדַּ֞ם</span> חַטַּ֣את הַכִּפֻּרִ֗ים</span>​<span class='lvl_3'>אַחַ֤ת בַּשָּׁנָה֙</span>​<span class='lvl_3'>יְכַפֵּ֤ר עָלָיו֙</span> לְדֹרֹ֣תֵיכֶ֔ם</span>​<span class='lvl_2'>קֹֽדֶשׁ־קָֽדָשִׁ֥ים ה֖וּא</span> לַֽיהוָֽה׃</span>        פ<br/>
</span>
</div>
</div>
</body>
</html>